CONTINUESPEECH är berättigade till någon sådan förmånsställning.

Vid underhandsförfrågan i departementet
har uppgivits att man observerat
dessa konsekvenser men inte lyckats
finna någon utväg att undvika dem. Jag
har svårt att se att det inte skulle gå
att formulera regeln så att efterlevande
makes rätt till ökad andel i boet skall
gälla endast i den mån det inte inverkar
begränsande på bröstarvinges rätt
till underhåll ur kvarlåtenskapen enligt
8 kap. 3 § ärvdabalken. Jag utgår då
från att, som i propositionen föreslagits,
arvsrätten för utomäktenskapliga
barn genomförs.

Utskottet har emellertid inte haft tillräcklig
tid till förfogande för att undersöka
om en sådan skrivning skulle föranleda
komplikationer i andra sammanhang
och har därför nöjt sig med att
påpeka förhållandet och räkna med att
frågan närmare penetreras av den tillsatta
nya familjerättsutredningen.

Ett liknande förhållande föreligger
när det gäller en föreslagen ändring av
104 § försäkringsavtalslagen. Denna paragraf
avser att bereda visst laglottsskydd
för utfallande livförsäkringsbelopp.
Detta skydd har emellertid genom
en mindre tillfredsställande formulering
kommit att i viss omfattning genombrytas
såvitt gäller grupplivförsäkring.
Denna tämligen komplicerade materia
redovisas närmare i utlåtandet. Utvecklingen
får visa, huruvida en lagändring
här kommer att visa sig behövlig.

Nästa huvudavsnitt gäller reglerna
om fastställande av faderskap för barn
utom äktenskap. Här föreslås nu regler,
som avser att i högre grad än hittills
utnyttja de resurser, som vetenskapen
ställer till förfogande för att åstadkomma
större säkerhet i faderskapsbestämningarna.
I stället för att som hittills
utgå från en presumtion, grundad på
samlag under en möjlig konceptionstid
och som kan brytas endast genom mycket
stark, nära 100-procentig, motbevisning,
skall man nu i fall då presumtionen 
utpekar flera möjliga fäder söka
fastställa vilken av dem som med den
största sannolikheten är fadern. Om
ingen klar sannolikhet kan påpekas
skall saken läggas ned och inget faderskap
fastställas.

Det är uppenbart att de nya reglerna
borgar för större säkerhet i de fall, då
man kommer till resultat, och detta är
givetvis en stor fördel, men man får
inte blunda för de mindre tilltalande
konsekvenserna. Samtidigt som man försöker
förbättra de utomäktenskapliga
barnens ställning tillskapar man, eller
i varje fall förstorar, en grupp barn
med sämre ställning, barnen utan fader.
De nya reglerna kan också väntas
i viss mån komplicera faderskapsrättegångarna.
Nu förlöper dessa, sedan
blodprov tagits, i regel mycket smidigt.
De nya reglerna måste emellertid uppmuntra
till att i högre grad forska i alla
detaljer beträffande andra möjliga fäder,
preventivmedel m. m. även om de
utpekade fäderna väl i de flesta fall inte
lägger så stor vikt vid den aspekt, som
ligger i den oftast långt i framtiden liggande
arvsrätten, kan dock även denna
sida av saken i speciella fall medverka
till att rättegångarna kompliceras. Det
kan vidare inte uteslutas, att de nya
reglerna kan leda till ett osympatiskt
köpslående mellan fader och moder om
nedläggande av faderskapstalan eller
om barnets bortadopterande. Även utpressningsliknande
aktioner kan befaras.

Jag är emellertid med hänsyn till den
ökade säkerheten beredd att acceptera
de nya föreslagna reglerna, men har här
velat påpeka att medaljen har en baksida,
som kan visa sig vara tämligen ful.

Jag kommer så slutligen till huvudfrågan:
de utomäktenskapliga barnens
arvsrätt. Det är riktigt, som i propositionen
framhållits, att önskemål om införande
av arvsrätt för utomäktenskapliga
barn under lång tid framträtt med
betydande styrka i den allmänna debatten.
Synpunkten har härvid framför
allt varit den att man velat så långt CONTINUESPEECH
