<u>
<seg>
statsrådet Ericsson, att det tycks vara länsarbetsnämnderna, som skola
sköta om saken efter sin bedömning av de lokala förhållandena. Regeringen
har tills vidare beviljat byggnadstillstånd för 900 miljoner kronor, och därav
ha länsarbetsnämnderna använt 450 miljoner kronor. Även här råder alltså
en betydande oklarhet, som verkligen gör att statsministern felbedömer läget,
 när han säger att här föreligger ett färdigt program, om vilket det bara
är att ge besked om man vill gå med på det eller inte.
</seg>
<seg>
Så ha vi frågan om produktionsökningen. Jag har tidigare efterlyst upplysningar
 om på vad sätt regeringen vill främja produktionsökningen. —
Vi ha vidare frågan om uppskov med sociala reformer. Ingen upplysning
har lämnats om innebörden härav. Nog är det litet tomt som bakgrund för
de patetiska tonfall statsministern använder, när man får sådana allmänna
talesätt utan konkretisering.
</seg>
<seg>
Vi ha så frågan om tron på regleringar, som onekligen är större hos regeringspartiet
 än hos oss. Man talar om att råvarutilldelningen i vissa fall skall
användas såsom medel att få producenterna att framställa varor som förefalla
 mindre lönande än andra men som äro för samhället viktiga. Jag måste
för min del säga, att allt beror på hur metoden användes. Att i förväg avge
något slags godkännande av den metoden är i brist på upplysningar om på
vad sätt den skall användas mycket svårt.
</seg>
<seg>
Jag tror att jag nu med anledning av stats- och finansministrarnas frågor
har belyst varför läget inte är det, som statsministern med sin utomordentliga
 konst att förenkla försökte ange i sitt senaste yttrande.
</seg>
<seg>
När statsministern sedan skulle polemisera mot mig, valde han ju den
bekväma vägen att inte ta upp fakta, som jag kommit med under de olika
punkterna, utan att i stället ironisera. Jag måste säga att jag icke i och för
sig är förvånad över detta. Det är bara konstigt att statsministern inte märker
hur han själv i tal efter tal land och rike runt, när han far omkring och
predikar som en partichef någon gång gör, påstår att i stort sett har den
uppfattning hans parti företrätt visat sig riktig. Han märker inte att hans
ironi drabbar visserligen i någon mån mig men i lika hög grad honom själv.
</seg>
<seg>
När jag tagit upp den saken, har det emellertid inte varit av någon lust
att tala om hur bra vi äro inom det ena eller andra oppositionspartiet. Jag
har i stället velat reagera mot en målmedveten strävan från regeringsledamöters
 sida att fritaga regeringen från allt ansvar och, om nu någon skall
ha ett ansvar, lägga det på oppositionen. Jag måste säga att jag inte tror att
någon kan anse att en sådan historieskrivning är berättigad. Men skall man
opponera sig mot den, måste man också dokumentera sin uppfattning.
</seg>
<seg>
Jag vill för min del inte använda så enkla metoder som att försöka helt
allmänt ironisera, utan jag vill försöka lägga fram fakta till stöd för min
uppfattning. Jag vill ta ett exempel på hur hans excellens statsministern
förfar. Han säger att jag påstår att regeringen på alla punkter följt mina råd,
enligt hans påstående alltså på alla punkter. Hur kunna vi då, säger statsministern,
 samtidigt vara så envisa och motsträviga. Det är ju ologiskt! —
Hur får statsministern fram den bristande logiken? Jo, genom ordet alla.
Men, herr statsminister, jag har inte sagt att ni på alla punkter ha följt oss.
Jag har tvärtom påvisat, att ni på flera punkter inte följt oss. Och därmed
faller hela repliken, som är av den art att den kanske på den tiden när statsministern
 excellerade i DYG skulle gjort sig bra, men som jag tror knappast
i längden gör sig i den storpolitiska debatt, som statsministern under en
del av sitt anförande försökte göra gällande att han deltog i. Det är genom
ett sådant felreferat lätt att få fram inkonsekvens hos motståndarna. Jag
</seg>
</u>
