<u>
<seg> minstone av oppositionen ses i ljuset av denna allmänna motsättning, som herr
Ohlin nu på nytt försökte att karakterisera på ett sätt som jag tror var vanligt
 för femtio eller hundra år sedan, nämligen så att den djupa klyftan går
emellan dem som hålla på individen och hans frihet och dem som ha en tro
på organisationen. Är det icke ändå så att människan har blivit människa just
i ett samhälle, är det icke så att hela denna motsättning mellan individen och
organisationen är en abstraktion? Vi kunna icke tänka oss en individ annat
än i förbindelse med andra individer. Vi kunna framför allt icke i den historiska
 process, som vi nu ha sett under långa tider försiggå inför våra ögon och
som vi väl icke tro oss om att kunna hejda, tänka oss problemet om individens
 frihet löst på annat sätt än så att individen beredes frihet inom organisationen.
 Herr Ohlin säger: varför skola vi tvista. vi borde ju kunna ha gemensamma
 utgångspunkter. Vi ha mycket tidigt inom den socialdemokratiska
rörelsen sagt ifrån, att vad vi vilja göra när det gäller det ekonomiska livet
det är just att sätta individen i centrum, att sätta den levande människan i
centrum till skillnad mot det ekonomiska system som sätter kapitalet och kapitalets
 förräntning i centrum. Med anledning av dessa abstrakta tankegångar,
som herr Ohlin gav sig in på, vill jag säga: I det ekonomiska liberala system
som han går ut ifrån är kapitalet och dess förräntning det centrala; så länge
kapitalet förräntas skola människorna ha arbete, när kapitalet icke längre kan
förräntas och dess ägare finner, att det icke lönar sig att hålla produktionen
i gång, får människan försvinna. För socialistisk åskådning är människan det
centrala, och kapitalet det verktyg, som människan skall arbeta med. Från
den motsättningen förskriver sig, som vi alla känna till, hela raden av disputationer
 och klyftor i vårt nuvarande samhälle. Vill herr Ohlin och hans
meningsfränder på allvar förfäkta den ståndpunkten, att det är människan
som skall vara centrum i det ekonomiska livet, och att det ekonomiska livet
skall anpassas efter de enskilda människornas behov, så finns det en gemensam
 basis för de överläggningar, om vilka han talar. Men det är en basis, som
ligger ett gott stycke på andra sidan om gränsen för det område, där den socialdemokratiska
 uppfattning, mot vilken han försökte resa upp sina skiljelinjer,
 härskar.
</seg>
<seg>
Jag skall icke ta upp tiden med att yttra många ord på den punkten, men
jag skulle vilja säga en sak. Vi socialdemokrater få ständigt höra den frågan:
Varför kunna ni icke bygga litet på erfarenheten i stället för på edra teorier?
Tag lärdom av erfarenheten, så kunna vi resonera. Jag undrar om icke oppositionen
 skulle ha nytta av att taga lärdom av erfarenheten. Ty om något är
säkert, så är det, att under de sista 30, 20, 10 åren har man från det borgerliga
hållet gång på gång försökt draga upp sådana absoluta skiljelinjer, mellan
vad man kallar för borgerlig uppfattning och socialistisk uppfattning för att
sedan på den ena punkten efter den andra få uppge dessa skiljelinjer och lägga
dem på ett annat ställe än förut. Jag minns ganska tydligt hela raden av de
diskussioner, som rörde sig om en av de socialpolitiska reformer, vilka för 20
år sedan voro omstridda. Jag syftar på diskussionen om arbetslöshetsförsäkringen.
 Då sade man: Där går en gräns, ty visserligen vilja vi vara med om
olika slags socialförsäkring, men det skall vara försäkring mot risker, mot
vilka man kan försäkra sig. Risken för arbetslöshet är en risk, mot vilken
man icke kan försäkra sig, eftersom den är beroende av människorna själva.
Så sade man under striden om arbetslöshetsförsäkringen. För närvarande
finns det väl knappast någon människa som kan tänka sig, att vi skulle kunna
vara utan en arbetslöshetsförsäkring.
</seg>
<seg>
Det är med verklig glädje jag hörde alla de uppriktiga instämmandena i
kraven på industriell demokrati. Jag förmodar, att kammaren vet, att jag för
</seg>
</u>